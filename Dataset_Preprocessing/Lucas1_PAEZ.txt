Teofiloꞌs neeweꞌwena fiꞌjni
Andy namicu Teófilo, indyaꞌs cjiyuꞌjna fiꞌjatstju cueꞌsh ensu naꞌwẽ yuuc tyãꞌsna. Tyãꞌsaꞌ tyãꞌwẽ yũuyaꞌ tacjetsíyna, Cristo yacj uꞌjusaweꞌshaꞌ maꞌwẽrrajneꞌta ew uy tyãꞌwẽytyi tyãaweꞌshaꞌ cueꞌshtyi ptaꞌsh, atsaꞌ tyãꞌsaꞌ maava tyãꞌwẽyta ew ptaꞌshna fiꞌjrra nviit wẽe. Tyãa paꞌga andyva maꞌwẽrrajneꞌ yũu tyãꞌsaꞌ wala ew jypaꞌyacy paapẽjyrra indyna ptaꞌshna fiꞌjatstju, cyaj isa yuj ptaꞌshiꞌneꞌta sũjũneꞌnga. 

Juan Bautista upywaꞌjaꞌs ptaꞌshni
Judea quiwete neꞌjueꞌsh Herodes ensuꞌ, teech sacerdote Zacarias yaasesac uꞌpuꞌ. Tyãa yuꞌ, sacerdote neꞌjueꞌsh Abias jiꞌcj yuꞌ. Atsaꞌ tyajy nyu Elisabet yuꞌ, Aarón jiꞌcj yuꞌ. 
Ptamíi Dyus jycaajnityiꞌ nwẽesẽꞌjsaty yuꞌ, tyãa paꞌga Dyus dyiꞌpte ew fiꞌnzesaty yuꞌ. 
Nava tyãaweꞌshaꞌ luuch jiꞌpjmeety yuꞌ, Elisabetjaꞌ luuch jiꞌpjuwaꞌjsameeneꞌ yuꞌ naa paꞌga. Cjĩrrava wala tjẽꞌcjue yãꞌj yuꞌty.
Zacarias yacj ũssaweꞌshtyi dyuus yatte selpiwaꞌj en ãjteꞌ, naꞌwẽc yuu:
Dyuus yat altalte wẽt putasá inciensoꞌs cambyaꞌ uꞌcawaꞌjsa quimteva jiyuyaꞌ, sacerdoteweꞌshaꞌ suerte naꞌwẽsa cutyiꞌjty. Atsaꞌ cyteeaꞌ Zacariascu casej.
Tyajũꞌ Zacariasaꞌ Dyus altalte wẽt putasaꞌs cambutsteꞌ, nasa paꞌjsaꞌ jyucaysa ecajurráaty Dyus yacj puuty weꞌwena ũsuꞌ. 
Naapcachjaꞌ Zacariasaꞌs vyaac Dyus jycaajni teech angel altal pucate patsu juꞌngte. 
Atsaꞌ Zacariasaꞌ tyãꞌs uyrraꞌ, cuj yajcyna wala ũucjcu. 
Nava tyãa angel yuꞌ naꞌjĩc: —Zacarias, ũucjnu. Iindy pytjaa weꞌweniꞌs Dyus pasrra cytey yuutsaꞌ, atsaꞌ iindy nyu Elisabetjaꞌ luuch jiꞌpjuna. Tyãa luuchaꞌs Juan yaseneꞌnga. 
Tyãꞌwẽ yuuteꞌ, indyaꞌ wala wechana neeyũuneꞌnga, atsaꞌ maava tyãꞌwẽrrarráa wechaatyna tyajy upyniꞌs jiyurraꞌ, 
tyãa paꞌgatey tyãa luuchaꞌ Dyus dyiꞌpte walasa yuuwaꞌjsaꞌ. Tyãasa quĩjva ctũꞌjuꞌjwaꞌjsa yuꞌsaꞌ tundymeena, naasáa Dyus Espiritu yuurráana ũuste jyuca jiꞌpjuna njĩꞌj tutyju yuu casejmey. 
Saꞌ Israel quiwesuweꞌshtyi maanzcuẽesatyva taquiꞌsa Dyus tashtey quiꞌ cuutyaꞌjana. 
Tyãa Juanaꞌ Dyus Nchiꞌc yatste pecũjuna, saꞌ Dyus yuwe ptaꞌshsa Elias Espiritu quĩjteva ãjawaꞌjsaꞌs jiꞌpjuꞌc tyãꞌsna íirráa jiꞌpjuna. Tyãasa neyweꞌshtyi luuch yacj caapuiꞌjmée caafiꞌnzeꞌjena, saꞌ nwẽesẽꞌjsameetyva nwẽesẽꞌjyaꞌ caapiyaꞌjana. Tyãꞌwẽ yũuna nasaty pjeuꞌjuna Dyus Nchiꞌcaꞌs jypaꞌgacajn jĩteꞌ, 
Zacariasaꞌ naꞌjĩnac pẽjy: —Cueꞌshaꞌ ptamíi wala tjẽꞌjyãꞌtjaꞌw, atsaꞌ ¿maꞌwẽ yũurra iindy tyãꞌjĩniꞌ cytey yuuneꞌtjeva ew jii neeyũuquiꞌtj? jĩc. 
Atsaꞌ Dyus angelaꞌ ptaꞌshcu: —Andyaꞌ Dyusna selpiina fiꞌnzesa Gabrieltju. Tyãa paꞌgac andyaꞌs jycaaj, indyaꞌs naa yuwe ewsaꞌs ptaꞌshcajn. 
Nava andy ptaꞌshniꞌs tyãꞌwẽ dyij yuuna sũjmeeng naa paꞌga ãchjíi weꞌweyaꞌ ewumée neeyũuneꞌnga iindy nchiꞌc upypcach jĩc.
Dyuus yat dyiite tyãꞌwẽ jytjẽeyũuteꞌ, ecaju nasa yuꞌ Zacariasaꞌs ũytjasnaty ũsuꞌ, ¿quĩj yuurraquiꞌc tyacue jytjẽeyũu? sũjna. 
Tyajũꞌ Zacariasaꞌ casejrraꞌ, weꞌweyaꞌ ãjãmeerraꞌ, cuseju vijyarrarráac cjiyuꞌjuꞌ. Atsaꞌ tyãꞌwẽ yũuteꞌ, dyuus yat dyiite quĩjaꞌ uyyujneꞌ sũjũꞌty nasa yuꞌ. Saꞌ Zacariasaꞌ tyãꞌwẽesa neeyũuc.
Dyuus yatte selpiina jyãꞌjrraꞌ, Zacariasaꞌ tyajy yatna uꞌcj. 
Tyãa ensuꞌ Zacarias nyu Elisabetjaꞌ nasa jiꞌpj neeyũurraꞌ, tyajy yatu casejmeec uꞌpuꞌ tajts aꞌtepcach, naa sũjna: 
Ãchjaꞌ ũꞌcue Dyusaꞌ naꞌwẽc yũu, atsaꞌ nasaꞌ ũꞌcueꞌs peena yuꞌ atseweꞌwemeetyna sũjna.

Jesus upywaꞌjaꞌs ptaꞌshni
Elisabetjaꞌ nasa jiꞌpj neeyũuni seis aꞌtejuꞌ, Dyusaꞌ angel Gabrielaꞌs Galileasu teech chjamb Nasaret yaasesatec caaj, 
teech cnaꞌsa Maria yaasesa yatte paꞌjrraꞌ yuwe ptaꞌshcajn. Tyãa cnaꞌsa yuꞌ, teech pitstjẽꞌj Jose yaasesa yacj iimiꞌyaꞌ puuty weꞌwerrac uꞌp yuꞌ. Tyãa Joseꞌ jycaajsa David jiꞌcj yuꞌ. 
Atsaꞌ Dyus angelaꞌ Maria uꞌpnite paꞌjrraꞌ naꞌjĩc: —Dyusaꞌ ijcha yacj ũsaꞌ, naa paꞌga Dyus bendicionaꞌs maa maa uꞌyteva jytjaacue jypaꞌgarra uꞌpiꞌcha. Tyãasa wechana meꞌpchi ewrráa jĩteꞌ, 
Mariaꞌ Dyus angel weꞌweniꞌs wẽsẽꞌjrra tjengrraꞌ, cujc yajcy ¿maꞌwẽtequiꞌc tyãꞌjĩꞌ? sũjna. 
Atsaꞌ Dyus angelaꞌ naꞌjĩc: —Maria, ũucjnuch, Dyus peeygãanisa iꞌcha. 
Tyãa paꞌga ãchjíi teech luuch pijts jiꞌpj neeyũurra tyãꞌsaꞌ Jesus yaseneꞌchca. 
Tyãa luuchaꞌ jytujtje walasa yuuwaꞌjsaꞌ. Tyãasa cielute Dyus Nchiꞌc yaꞌcysusuna. Atsaꞌ tyãꞌsaꞌ Dyusaꞌ jycaajwaꞌjsa vituna, yatsgatjẽꞌj David naꞌwẽysa. 
Cyaj Israelweꞌshtyi quiiwey jycaajana, nava tyajy jycaajniꞌ bagachte yujva ptsumeena jĩc.
Tyajũꞌ Mariaꞌ tyãa angelaꞌs pẽjycu: —¿Maꞌwẽ tyãꞌwẽ yujaꞌ yũucy? Ũꞌcueꞌ cnaꞌsa nmiꞌ jiꞌpjmeetj atsyujaꞌ jĩteꞌ, 
angelaꞌ naꞌwẽc ptaꞌsh: —Dyus Espirituꞌ icha cacueꞌs tyãarrarráa jyuca iiyamuna. Tyãꞌwẽ yuuniterráa nasa vyaana. Tyãa paꞌga luuch upysaꞌ Dyus jĩi yuuna, saꞌ Dyus Nchiꞌc yaꞌcysusuna. 
Tyãꞌwẽy icha pucacjẽ nyacj Elisabetjva luuch pijts jiꞌpjuyaꞌvaꞌ, tjẽꞌcjuẽ yãꞌjrrava. Bagach yujva nasa jiꞌpjusameerrava, ãchjaꞌ seis aꞌte yãꞌj yuutsaꞌ nasa jiꞌpjuni. 
Dyus yacjaꞌ quĩj yujva tjẽysa yuꞌ meeaꞌ jĩna ptaꞌshteꞌ, 
Maria pasrraꞌ: —Tyãꞌwẽꞌ, ũꞌcueꞌ Dyusna selpisáa neꞌtca, atsaꞌ ũꞌcueꞌs Dyusaꞌ cytey yuuna naꞌwẽng ptaꞌsh tyãꞌsaꞌ jĩc. Tyajũꞌ Dyus angelaꞌ Maria tashu tyuteena uꞌcj.

Elisabet tashna Maria uꞌjni
Tyãa ensuy Mariaꞌ jytjẽeyũumée uꞌcj Judea tjãꞌjsu teech chjamb ũsuꞌc cytee paꞌjyaꞌ. 
Saꞌ Zacarias yatte paꞌjrraꞌ, Mariaꞌ Elisabetjaꞌs wechac.
Maria wechana weꞌweniꞌs wẽsẽꞌjetspcachjaꞌ, Elisabet nasa tutyjteweꞌshaꞌ ẽsẽc. Naapcachjaꞌ Dyus Espirituꞌ Elisabet ũuste jyuca caajiyuꞌcj. 
Atsaꞌ Elisabetjaꞌ Mariaꞌs naꞌjĩnac sus weꞌwe: —Dyusaꞌ ijchaꞌs maa maa uꞌyteva jytjaacuec bendecĩy, saꞌ tyãꞌwẽycu ichanchiꞌcaꞌsva bendecĩy. 
Atsaꞌ ũꞌcueꞌ ¿quĩjte seelpitca atsga ũꞌcueꞌs Nweꞌwesa njĩꞌjaꞌ tjengyaꞌ paꞌjáꞌ? 
Icha wechana weꞌweniꞌs wẽsẽꞌjetspcachjaꞌ, ũꞌcue luuch tutyjteweꞌshaꞌ ẽsẽc wechana. 
Dyus weꞌweniꞌ cytey yuuna sũjpaꞌga, cytey yuuyaꞌvaꞌ atsaꞌ wechana mfiꞌnzech jĩc. 
Atsaꞌ Maria weꞌwerraꞌ: Ũꞌcueꞌ ũusuj jyucatj Dyusaꞌs wecháꞌ.
Saꞌ ũꞌcue Dyus nweꞌwesaꞌs ũuste pechcanameetj wechana fiꞌnzeꞌ.
Tyãꞌwẽ macue pytjaa ãjmeecuẽteva, Dyusaꞌ peeygãjrra tyãꞌsna selpiwaꞌjsa vitcu. Atsaꞌ ãchjũyãꞌjaꞌ ũꞌcueꞌs Dyus tyjityjnisac yuꞌ jĩna nes yuutyna maa nasava jyuca.
Tyãꞌwẽ yaacycajníirráac Dyus tyacue walasa ũꞌcueꞌs tyacue ew yũu. Tyãꞌ wala peeygãasaꞌ.
Tyãasa maava tyãꞌsna nwẽesẽꞌjsatyiꞌ bagachteva peeygãjna nes yuuna.
Dyusaꞌ quĩjquĩjnava jyucac vit, saꞌ ũuste iiwejch yaacysatyva cpaasuꞌjmeꞌ.
Jycaajsatyva tyãaweꞌsh jycaajnijũ cutyiꞌcj, Saꞌ quĩjteva ãjmée pytjaacuẽsatyiꞌ walasac vit.
Quĩjva jiꞌpjmée peejiina fiꞌnzesatyiꞌ tyãaweꞌsh peejiniꞌs jyucac ũs. Saꞌ wala jiꞌpjsa yuutyiꞌsaꞌ quĩjva jiꞌpjmeec nvijt.
Tyãꞌs selpisáa Israel nasatyiꞌ puꞌchcu, Saꞌ peeygãjna fiꞌnzewaꞌjaꞌs pechcanameꞌ.
Maꞌwẽneꞌ cueꞌsh yatsgaweꞌsh Abrahanweꞌshtyi bagachteva ew yũuyaꞌ neeyũu, tyãꞌsaꞌ cyteycu yuu jĩc.
Tyajũꞌ Mariaꞌ Elisabet yacj tecj aꞌte uꞌprrac tyajy yatnay quiꞌ shawendna uꞌj.

Juan Bautista upyni
Tyãa ensuꞌ Elisabet ãtsãꞌwaꞌj ãjteꞌ, luuch pijts jiꞌpjuc. 
Atsaꞌ Elisabet nweꞌsh viteꞌ namicuweꞌshva jiyurraꞌ, wechayaꞌ uꞌjty Dyusaꞌ Elisabetjaꞌs tyãꞌwẽ ew yũupaꞌga.
Tyajũꞌ teech quiꞌsuteꞌ, luuchaꞌs circuncidãyyaꞌ uꞌjty. Saꞌ ney yase Zacariastyi quiꞌp wẽe. 
Nava njĩꞌj weꞌwerraꞌ: —Tyãꞌwẽmée wejyva Juan yasewaꞌjaꞌ jĩteꞌ, piꞌcyna uꞌjsaweꞌsh pasrraꞌ:
—Iꞌcue nweꞌshaꞌ maa yujva Juan yaasesa meety yuꞌ atsaꞌ ¿maꞌwẽtecue Juan yase quiꞌp wẽjẽꞌ? jĩꞌty.
Tyajũꞌ neyaꞌs pẽjytyi maꞌwẽ yasewaꞌtjeva. 
Atsaꞌ neyaꞌ Juan yasewaꞌjaꞌ jĩnac fiꞌjrra ũs. Tyãꞌwẽ yũuteꞌ, jyucaysa cujty yajcyna neeyũu.
Tyãa dundtey Zacarias quiꞌ weꞌweyaꞌ ewuurraꞌ, Dyusaꞌs seenaꞌ wala wechac. 
Tyãꞌwẽ yũuteꞌ, cysũ utyasũ uꞌpsaꞌ wala ũucj weꞌwena neeyũuty. Atsaꞌ Judea tjãꞌjsuweꞌshva tyãꞌwẽ yũuniꞌs jyuca jiyuty puuty yaꞌptaꞌshna. 
Tyãꞌwẽ jiyurraꞌ, naꞌwẽty yajcyna puuty paapẽyĩꞌ: —Isa, tyãa luuchaꞌ Dyus bendecĩynisaneꞌ yuꞌ saꞌ ¿maꞌwẽ yũuwaꞌjsacy? jĩꞌty.

Zacariasaꞌs Dyus Espiritu cweꞌweꞌjni
Tyajũꞌ Juan ney Zacariasaꞌs Dyus Espiritu tyajy ũuste cweꞌweꞌtjeꞌ, naꞌjĩnac ãate ptaꞌsh:
Israelweꞌshtyi jypeꞌjsa Dyusaꞌ quĩjteva jyuca ewsaꞌ. Cueꞌshaꞌ tyajy nasatjaꞌw, atsaꞌ nweꞌweyaꞌ quĩjrraꞌ, ewte nvijtcu.
Dyusna selpisáa David jiꞌtjeweꞌsh teech caacj quĩjteva jyuca nweꞌweyaꞌ ãjãwaꞌjsa.
Nyafiitey Dyus yuwe ptaꞌshsaweꞌsh yacjva naꞌwẽc puuty weꞌwe nweꞌweyaꞌ caajwaꞌjaꞌs:
Cueꞌshtyi atsesaweꞌsh cuseju nweꞌwerra ewte nviituꞌnja,
Saꞌ cueꞌsh yatsgaweꞌshtyiva peeygãjna, tyãꞌwẽ andy puuty weꞌweni yuutyiꞌ leꞌchcuẽrráa yujva pechcanameꞌnja jĩꞌc.
Saꞌ cueꞌsh yatsgaweꞌsh Abrahan yacjva tyãꞌwẽycu naꞌwẽ puuty weꞌwena jurãy:
Cueꞌshtyi atsesaweꞌsh cuseju nweꞌwerra ewte nviituꞌnja, atsaꞌũucjmée mselpiiwe,
Andy yuurráana nwẽesẽꞌjna uu entepcach jĩꞌc.
Atsaꞌ andy nchiꞌccuẽ indyaꞌ Dyus ĩtyĩsa yuwee ptaꞌshsa yuurra, cueꞌshtyi Nweꞌwesa paꞌjwaꞌjaꞌs pjeuꞌjna pecũjuneꞌnga yatste.
Cyaj nasaꞌ pcalpaꞌga peltunãywaꞌjaꞌs maava jiyurra, ewte neeyũuwaꞌjaꞌs jiꞌpjutyna.
Cueꞌsh Dyusaꞌ peeygãjrra, cielujuy sec naꞌwẽ caacweetjeꞌcj,
Chjiꞌndyte uu ente naꞌwẽ yãꞌj ũsteva, wẽt eenaꞌte nvijt-yaꞌ. Saꞌ cueꞌshtyiva jypumbamée ewte caafiꞌnzeꞌjyaꞌc tyãꞌwẽ yũu jĩnac weꞌwe Zacariasaꞌ.

Tyajũꞌ Juanaꞌ walaana uꞌcj Dyus yuweꞌs jiyuna, saꞌ nasa uꞌpnimée quiwesuc uꞌp-yaꞌ uꞌj, Israelweꞌshtyi ptaꞌshyaꞌ casejwaꞌj en ãjpcach.