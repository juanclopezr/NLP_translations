Na txaweyçxa weçxawejet pevxanastxas, ksxautxas, nanxu adx yasa Rogelio Troçhez Ramos, kiwe yase nxu uswal çxhab, sat tama kiwa.

Aça nes piywa nxu leçxtey yatxit na fxiy yuh nxupthena, aça çlima jïthaw: wejxkwe tasxuja´ açxa kiwe jïthaw, pxahuja´ kiwe bajx jïthaw, wejxkwe thakweja´ kiwe fxize jïthaw tek jwedaçe çlima sulu na fxiy nxuh nxupthenxi. Yaçteya´nusa kïjikuk mtepa nus ente kïhnaçxa usuneta, txaweyçxa ksxawtxis wesekahnxu, ksxawa’s peesn, pitxyapkut, pxun wala äsxyapkuth, waçya’ yukh walatxas yaçkathe meçx pilwesxtxas papejçxa, yuçe pejxçxa, yuçe puthatçxa txhina kuskusa yuçe pa ujan, yuçe uhmetenxu, kïhpa akte nxunujumen, txa nasa fxiznxinxu, aça txaw nxumetenxu uh kwëy uhçxa, kïhpa nxunmen, mantey nxu uhwa nxu ate tadxte çxa kuta uhn ujwe.

Txaweyçxa najikuth yaçtey fxiznxisa txa’we kuk fxizwanxu adx yaçteya u’nxisa uhyapçxanxu naw tadx kuk uhwa nxu, uh pa, mewejxpa mawtx tadxin ujwe txaw waç pxahu takçxa, kutxas uhn ujxa ate tadxte, peçxkanunaw na nxu e’sen nxu musxka kaypunwate açxa uhwaja’ fxiya’, vxite pesat uhn ujwe vxite kath jxunujwe vxitenxu ûtkhe jxunujwe, nap isa mantey nxu uhwa nxu fxiy kûka nxuçe açpa piiyan, luçxtxi pevxthe ewun txawnxuçxa ûwas wejx ew u’kahn çhut ew çuthkahn, kutx ew kutxkahn, txawtx uhja’ manteya, sxadeyapa ate tadxte fxiw çxaçxa u’khan,fxiw çxik kahmen, txaweyçxa fxtû tasx nwihtmeçxa, yukh ki’jxan etxh vxakahn fxinan ujweka, yu’ ïç peykajakwe, ksxaw denxi peykajakwa, fxtû tasx walatxas nwihtn txajutx tahtx ekah ujusaçxa psxusu kaçxkahn jiba matxyu, kla matxyu txawesxpa açxan. Nasa nawnitx kaçxi, tahtxpa txaweyçxa.

Nap yaçkay yu’ ïç yukh çxanet kasen u’pu, açx nxu yu’ ïç waçna, manga çxa nwihtçxa tatx ipehn, mawna nxu ksxaw denxi yatsu açxa pantiona uusa pendanxi, nxusnxusa napa ksxaw nxu peçxkanumena.

Na jxuka mhiçx fxinnajwanxu vxihtme ksxaw dewa, fxtû wala su kiwe bahjx su, kiwe tuph, txapaka uh tasxsup fxtû fxiin u’jwaja’ kaseje, vxiçsup yu’ ïç jip, nap jxuka pubahna skhewçxa theyka ûsuthe.

Txawte nxu mangasup fxtû uhn meeçxa yu’ ïçsup ksxaw ûsxate meçxa fxtû ujwa usa, txawnxumentenxu aç yu pwe eskh luçx yu theyte wetetxin, txanpa etx yuhpa vxamen ujweça mtepa, kwesxi ûs kip pakame kwesx ûs yatx pakame äçx çxap wala yuh piyawa ûsa pevxajwa luçx theyte fxizkahmen. Txä paka fxeiy fxiy yatxwa ûsa pevxajwa ûsa kwesxpa piya jipthaw enisa mama kiwe tasx ûsa, ksxawpa enisa pevxan ûsta. 

Yaçteywe’sxa’, yat tahpçxa walah’ ûus atxajanet yat u’se ew nenxukah. Yaçte thê’ wlatxnet papenxi’ txa ukwe wekut jiyuya. Txaja na thê’a’ kaçxihnek nxauusya txihçx-nek atxahna u’ijwe u’kwesa’ pa’kwen ew’ns uypkhaçx, txaw nxumeteyu’ weçxyunte yat u’se wetenek, txihmeççxa ipeedanet, thahk viçte txa’kuta wejxap jxun u’jwenek, yu walapukasu weçxyunte duuçxa txap jxun u’jwençe, txaajinct yactey thê’ walatx txikwe payahtxçxa yattxa ya’ja.

Ukwe çwnes uyna yatas txaya takhnet, fxtû ewnes lepx lepxnes, yaawes khûçx tximeçxa yaawes çxihmenet pkhakhe yat çxidatx çxahçx çxahex tudya, txaeenteyu çaam yuhç wala menetyu yat çxidatx akhwa. Fxtû, yaawes txih çhiçpa a’te ewtw pkaknxinet ji’phu yat u’se çxahçxa neyukah. Yat khukweteyu we’pe çhiçnet atxikhe. Yat kukweyu katthenek nenxu nus yu’ ew khudukan txihex sudme’ ûskan paçxtepa.

Yat u’se txahyapkuta nwe’sxçxa pûçxme’ maa nasaph u’jwenet puçxya txihex wêt wêt dxihçxanet nxa’ja. Teeçx kisute yatás jxuka nxajanet. Yat u’sete u’kamey ü’ wala ajanet nasatxa puuçya txihçx sxih mez tûp susnxina ku’junet txawnxute yat u’sete masume u’kanet. Txawnxute tahtxpa uçmenet, txihex uxituçmenet txahnx sxihphanap pa’jaçmenek.

Yata’ dxiite walançkyu açxyat naw deeyat jiphuçmenek mitx awhapha ji’puçmenek. Ipxyusa yat pxhatenet txipu yat baja’xkwe ûskan. Eenyu mitx awha kusteyu bajxiwa.

Txawetwya deeyat jiphuçmennet açx kwe’sx naw jiptha’w txaw. Txaawesxa txiwesuçxanet deje’ kla khatx puusçx txihçx piisxa khas atxjunet pa’cxi thê’ uywe’sx umnxiju, kusyu’ ipxkwetsunet kaçxi kuse, çxida bajxijxa. Txa ipxyu baçxteyuhpa ûçxaçmenek.

Maapa nasanawdxi su’swejwnet, usxwejenet, napa txawtewe’sx ya’t ji’phuçmenet, txaja yu’khsunet u’jwe, maaiyu kafxijinet txaw nxuwa txihex txiwenwet apha, txapxkaçxa wite msupa nwitunet. Khukwayuh fxtû eç wa’jwa nes net parwe txawnet yun viju yaçteywe’sx nasa.

Yatte u’pnesyu yat pwesxiçxanetyu sena khu u’punet nesxwe’sx, neywe’sx, zxikwe’sx, nwewyuwes’sx nwewyuwe’sx, duhwe’sx nxukwe’sx pukasu nwe’sx, txawnet utan u’pu pkhakheçx kusteyu ipxkwet puiçasu kaçx wala we’wna u’punet luuçxtxa nxutxpehn yaçthe u’junxitx kajiyun.

Yaçthê’we’sxpa txajiçmetha’w mawnesyu we’sxnawey txiwe ji’phmenetyu. Txaja msupa mhinçxanet u’ju mte mhikwe pçukuta witesunet u’jwe. Txawnxun u’juy pxkhekheçx mhinxa u’kaçxa txi txiwes kanayçxa mhiwa uynet txihçxnet isateyu êseme mhinxa çxa yaçthewe’sx jxuka uun skwekuta txawe’sx. U’junxi jxuka vxitu u’nek ya’ja was yat useçxanet txahn u’j. Ya çthê’ja’ nasa yat txa’wejx ewta ji’nkutxak baaçx we,çxyuhnte txaji, çmetha’w pçueente pa’jaçte kwe’sx nasa yat txa nwewençe.

Mjinxa u’kamey yu’khas pakwewa’ja, yu’çe fxize putçx kpudezx satx een skwekut mjinxa u’ka’waja, txawnxu makwethê’ wa’çnxa u’kakuph txajxpyumen.

Çut thê’eçkutpa’ tximyuhpa sekwame’ txa’ isateeyu naamu ji’phna’, txaja walxida yu’çetxka pu’tçx sxadeya’ ewn, txawmeyu’ fxtûs, klum usxahcxaçxa û’ eh pas suwu’n, sek nus txihçx tasxtxa jxuka khabuk, kleklejen txawnxuja kwe’sx mji jxuuka vxitu’k.

Tximnek wa’çya’ takh txakwey teeçx ya’ja u’ta sxadeçx û’nya takhen subn eh suweme’ the’kahn.

Çut menkweeçxatx pkhakwa’ja’ tasx walanestxa’ n’vxitna’ eena eenate txahn eçx suwkamen txhiçx çut û’nxapxçxa eh jkuka thekhut pu’zxame’ û’nxa takhwa’ja’ eh walatxa’, pu’zxajandkhawça sxuma, wiçxak txajx eçxthepa’ u’katxin û’ tasx suwya’, txaw nxute û’ ji’phme nenxuçxa wêe wala u’kan.

Ku’txmakyu, usmakyu naspa txiwesu upnestxa jxuka pkhaçx û’n ûswaja’ çxibkamen, eesu unestxa txiçx lepx lepx nestxa jxawn u’jxa’.

Fxi’w jxawya’ a’te ew the’gçx ewte pkhawa’ja txawnxu’ txajx nxinxpa sena txa’çx u’pun, txitxinsu e’z akafxte yuhpx u’pun çxikame’.

Isateyu’ yaçtey nasa txawnxuçx net û’txas txiwe jxawu âçx eente mawthe uhçx, mawthep uhdeçx tha’w jxawwe txajik mawyuhph thenxumey çxi ka’a.

Ew nxaûuste a’te wala pejxnesa a’te pakamepaça baçxtey û’ tasxa’ vxitunxinxutxin txa’ja kiwe’sxa û’wa ji’phme usyunkhaw wêen ptxa txaja sxidna u’juyunkha’w. 

Nxunçxatx kutxiçx tasxtxa’ nuxitçxa u’waja txawnxu bagaçxtepa û’n en skwew me’ nxunnaçxa u’sunsçe.

Û’tasx u’jaççxa sek jugu têgzx akwaja ew me uhnxinesa tahbu to çxitana vidu. Eh walasu û’ tasx açxanes kadwame witetx suwkamen.

Tasx seekyapçxa kusetxa ew kweçxakwe txa’wmenxu tasx makyu’, eç makyu napa busx, khak, uk, swa’w çxatx u’ta kwitupkaçx.

Nxa ujaççxa kuse kweçxmey ziçh patx û’we txawyuja nxa bahbthe nxunun ça awapa û’te yaathe thejen ça txiph û’metxin.

Çxaju, ba’hça çxidajuçxa uhwaja’ txawmenxu û’ tasx mawnxupha nxunmen kuse suwen.

Txaja na’jithawna’ û’ tasxtxa pu’çuh kuse uhçx, û’tasxmetxa’ jebu kuse uhwaja’ txawnxumeçxa pthâ mjikutpa û’ vxyamen.

Ku’txa’s ya’su’s dawçx uhjwaja’ we’jxa pusxkamen çxahçxa çxahçxa ûskahn. Ku’tx kwin lupe lupe ukhan ku’tx yu’se’ dawwaja.

Û’ txiwe fxizesuwe’sxtxa’, açxa û’ dawwa’me’ txajiktxa tasx jxuka witu.

Uhçe kutx khakyak û’te jxuka zxiikak uhnepa plad tasx jxuka kvxituju’k txaja û’ tasx ew ji’phuweexa yaçtey we’sx thê’tx papehçx mhikutçxatxa e’wna’.

Û’ tasx a’te ewmete jxawnxinesa txajxpa jxuka vxitunçxak u’jwe a’te ewmek uhnxih txaweykyu.

Txaja ku’jxas, uspas a’te txadxidkut uhwaja’ ew nxun jiiphun u’khan.

Yaçteywe’sx nasa ptamyun ka’hnxapxçxa ma u’y ipeynxi i’pxçxa, txaja thê’ walatx papenxînet txa kna’s txa piçtxatx ew nasa kut jiyuya’ paçte ji’pte, isateeyu txawyuçxne’t txikwe txaçx u’ju yaçthê’ nawdxi’h.

Txaja’ ew jiyute na’wçxa u’ypas pakwewamen isateeyu thê’wê’sx e’wa paçte ji’pha jiikutçxatxa’ u’ywa’n na’s açx luuçxa’ msu’ uyna dxijkyu ptan yun kaawe’jetx.

Yaçthê’ yajiçmeta’ isateeyu ew ûus ji’phuçx ptamyuwançe txajxtep pejxme ji’pnxaçxha’ pejxin, sxign u’juyame’. 

Luuçx ji’phuyapçxa e’z akafx ahte thenxuçxta ji’phu nyafx zxi’k txhiçx nyafx nxis.

Ptamyun kahnxaçxa nyusa’ mteyuhpa nwitwame’ pe’çxcxa’ msupa u’juwaja txhiçx nyu’ ja’dxaçxa kaçxana u’juji’pha. 

Msu u’juçx pethpkaçxyu’ nenxuwme’ mtepa kukwe u’sun jxtepaçxa’ txiçxa’ yatna’ u’waja txaw u’junxik ew thegu, wite eenkhe txii mjiinxa u’jxa.

Luuçxpatx ew nxutxpenh u’waja maw weswe thêçxp thê’txka mjiinxa piiyançe txiçx piçthekuta’ nxunasthey thamete yu’çewaja’ kwetad ya’jatxka thê’wesx yu’çe a’knyuçx, luuçx u’ypatx txaweyçxa.

Luuçx piçthê’a’ neyyakh u’ju ji’pha thê’nes mawnek u’ju txawêy piiyna u’kahn, thenesa ew u’juwaja luuçx ew thegkan watxkwe walakamen, kusejxu’ walakmen, sxabna kutxiwame’.

Nasa yuweçxa wewna kwalawaja’, waas yuwesa skwelate u’kaçx txa’ piiywaja, leeçxkwetey nasa yuwe piiyçxa nasa naw nxa’ûusçx walan u’khan.

Txayme’ açx luuçxa’ waas yuweçxa piiyçxa mawtheph wala’tx, waas yuwe jiphtsuçxa dxi’suçxatx u’juweje txawyuçxa pesweyu’tx, yu’khnastepa u’jwetx kazx ûusçxa ji’phta’, txaw u’juy vxitu’tx.

Luuçxtxa’ sxabsu kutxi’wame’, vxyupa kwisuwame’, waas û’pa’ puçwame’. 

Walapkaçx e’w thegwaja’ luuçx ewnes ji’phuweçxa txawmeteyu tutxçx walathe’, txkasçx sxkitxthetx walan u’jwe.

Isateeyu luuçx kwalaja sena theynxa’, luuçxa’ nawçxa walaçmeta’, txaji ney we’sxtxa’ weseje ji’pta’.

Een isa’ luuçxyuh ûpxitx wite ew walawatha’, wite ewme’ walawatha’, napa dxus kanxinça walanettx.

Txite eente vxyanes sena ew u’jwetx, vxyu jiptx u’jwe, ûus ji’tx u’jwe, txajxteyupa sxigmetx u’ju.

Zxi’kwe’sxa kseba e’zte tximeçxa kseba tahçte kaajaçx yatju txute, txa een su mhinxa ahnxa’çx txaytepa jii’çxa u’y sunçe.

Luuçxtxa peçxkanume thê’ ew nes uyçx yu’ walate kpewuwaja txawme eçe’nas mawpayu’ta’ watxkweyuçx yajxteyuhpa piikamen, txaji ney we’sxa’ wala eena ûswajâ’.
