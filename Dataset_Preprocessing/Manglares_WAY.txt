Tü Junnouliakat
Sutuma
Robert C. Thigpen nüma Aminta Peláez Guariyu & Alvaro Andrés Moreno Munar

Tü karaloútakat eki´rajiee piamanüikikat aku´majuushi sutuma

A´inmajia Sukua´ipa Palaa Malüjaayesatka www.marinefrontiers.org

© 2018 Robert C. Thigpen supushua sukua´ipamaajat tü karalou´taka. Nnojotsu süpüla saapanüin supushua jee shi´ipawai tü pütchi sulu´ukat tü karalou´taka, palajana cheeküsü suchuntunuin wane karalou´ta ekalü nünüikamain chi kaku´malakai tü a´yatawaaka, alujasa müleka suluui sukua´ipa süshajiee karalo´uta sulu´u tü mma miouskat Estados Unidos de América münakat.

Müleka suchunteei tü karalo´utakat süshaja namüin sulu´u tü: info@marinefrontiers.org

Aku´majaka süyaakua Madison Heltzel

Shiaawase karalo´uta-13: 978-1-7322840-3-6 
Sukua'ipa sükatajia: TXu 2-098-611

Tü karalou´taka sulu´u wayuunaiki süchiki A´inmajia Sukua´ipa Palaa Malüjaayesatka waku´majala namüin na wa´lewainyuu wayuu sulu´ukana tü kottirawa Colectivo Wainpirai münakat.

Süyaakua: Wa´ala ishotat jee müsia kajuya olo´o sünain eemerawaa, waraitaa otta sünain olojoo she´e wüin süma jime sa´akapünaa junnoulia. Ayaakua suku´mala: Madizon Heltzel

Palajatka pütchi
Tü palajatka ta´ayataain süchiirua sukua´ipa jima sootpuna tü palaa Caribe münakat taainjüin namaa na ejimajüliikana sulu´u tü mma Belice münakat. Kamaneeshi ma´in naya tamaa, nnojoishii müin naatajaika ta´in natuma. Sukua´ipa tü karalo´uta tashajaka shia palajanaka tatuma tü nakua´ipaka na ka´palainseshiikana, müsüje tatüjüin nanainjee sujutu tü nakua´ipaka je müsia tü atüjaa apütüüshikana napüla natuma na laülayuu nama´iwajanakana. Ka müin sukua´ipa tü a´yatawaaka müshi ta´rütkaka sünainmüin tü napüshikat, sukua´ipa ejimejaa sulu´u noummain jee müsia apashiin sukua´ipa neki´rajie na tepichikana natuma sünainjee tü palaakat.

Na ejimejüliikana ne´erajashaatain tü mma eere naya weinshi, ma´aka sa´in we´erajüin wane wa´alewain. Ma´ulu yaa, tü oika´aleeka jima napüleewaika weinshi na olojuliikana nnojotsu anain sukua´ipa, kajuya tü kasachiki alataka sümüin ma´aka sa´in sa´yulaaye tü mmapakat supushua, tü yarütsü sa´akamüinka shikii wüin, ka saja´lajinnüin jima supushua sümaale shipiapüle she´e palaa. Atasiaajee neerajüin ma´in na ejimejüliikana tü palaakat, tü kasa natüjaka apüleerua nojotsu watiraain süma tü kasachiki mujukua´ipatka ma´ulu yaa, kasai katumasirüin shia je müsia jetseerüin sukua´ipa süpüla sünoutaain.

Wana süma puku´majüin wane a´yatawaa miousu sünainjee tü pütchi aashajuushikalü sümaaiwa, eesü süpüla püntiraain süma watta saali sukua´ipa kasachiki. Wane shia ka kapüleein ma´in sülaateeria pütchi jekennu jee naatajatü suulia tü nanüikika na wayuukana noimmainlu´ujanakana. Süpüla wanoutuin sukua´ipa tüü, wouniküin kajuya wa´lewainyuu süpüla nayain alate´erüin tü pütchi washajaka sulu´muin nanüiki na kamüinjanaka tü karalo´utaka, shi´ire wantiraain sünain pütchi jekennu (neologismos). Anasü sukua´ipa natuma süpüla nantüin sünain tü pütchi jekennuka. Watüja a´ulu süma anain sukua´ipa wa´yatain yamüin, nnojotpaja motuin wa´in ka wattain saali tü watüjaka apüleerua nanainjee. Ayateena waya wanoutuin shi´ipaaya tü a´yatawaa wainraka waku´majapeena wane karalo´utairua jekennu: wane karalo´uta nayuluinjatü na a´yataashikana sünain sa´inmajie mmapakat, Micro-plásticos en nuestro medio ambiente sünülia jee müsia wane pütchimaajatü piamanüikiapülü süma pütchi naatajatü sümüin jee müsia süchikimaajatü wunu´ulia otta sukua´ipa wüchii supushua. Tü pütchi jekennu yaakalü yaa sulu´u tü karalo´uta Ecología de Manglar münakat sulu´usu wane pütchimajatü. Pütchi eekalü nnojoluin sulu´uin pütchimaajatüka tüüya, kottuinjateerü sulu´u wane karalo´uta piamanüikijatü jeketü.

Taapüin anayawatsü namüin napushua na ejimejüliikana sümalee napüshi sa´u napüin namanee tamüin jee müsia nou´lain taya ekeroluin sa´akamüin nakua´ipa. Müleka nnojolui naya wanaain tamaa nnojotsujee süpüla tashajün tü kararo´ula ta´ayataaka amaa. Müsia taapeein anayawatse namüin na akaalijaka sulu´uje tü waneirua mmapakat, müleka nnojolüi naya nnojotsüje süpüla anain sukua´ipa tü washajaka achiki.

¡Kottiraashi wayaa sünain A´inmajia Sukua´ipa Palaa Malüjaayesatka otta müshia jiakana joolu!

Robert Thigpen Shikiipu´ujana a´yatawaa
A´inmajia Sukua´ipa Palaa Malüjaayesatka

SUTTIA WAYUU

Tayakat wane wayuu matüjainsalü ashajaa, eejatüi taya müle´unin nnojotsu te´erajüin wane naatajatü anüikii, jia´laja ne tatüjaka apüleerua neirain na wüchiicheinkanüirua, juuichikanain mürülü jaakapüna mmakat, taküjüin ta´alapüin eeiwa´aya ai´ka. Laülaipasü ne taya joolu jüma matüjünii, jiaalaja ne tapütüinjatka tanüiki napüla na tepichi joolujanakana, na jialaka ne na´ayatain najapuluuin weinshi türa kachueerakat, tounikeein joolu jünain eemerawaa motsomuin jotpaa palaakat, jünain joyoo maa jotpaa süchi jünain anajaa müin wane wunu eeka kama´ichin, jüpüla nayaawatüin ka katouliin naya, jüma aininjanain wapüla juulia jaja´liji´nüin jutuma alijuna.

Na tepichikana ma´utpunaa yaa ei´ratüipa nakua´ipa, naataipa nakua´ipa ka jiaipain nashatüin jukua´ipa alijuna, nnojoluipa jamajatüin namüin nakua´ipa na natuushiyuukana, jia ne nalüjaka a´in noikuin jukua´ipa tü mmakat, tü taküjaka joolu yaa matüjüinsalü a´ashajana achiki natuma na alijunakana antüshiikana jümale´iwaaya jünain eki´raja juluupuna türa koleejia münakalü, palajana ma´in eki´rajünüshii watta jaali kasa naatajatü, nnojotsu aashajünüin namüin jüchiki tü nakua´ipakaaya ne, tü taküjaka nnojotsu alawaain, katsa ne matüjünin aküjüna jia julu´upuna türa karalo´utaka.

Wattama´in jaali tü nainrüinjatka na wachoinyuu wapütaka ma´ulu jüpüla tü mmapakat, naya ainmajüinjanaka joolu jukua´ipa tü mmapaakat jupushua, tü tamakalü natüjaainjatü a´u na eki´rüjüshiikana tepichi julu´u ei´külee, nayainjana eitaaka jikii palajana jüpüla ainjatün tü mmakat napüla, jüpüla sotuinjatüin jia nain weinshi pasanainpüna jünain tü kachueera jouluka ma´in joolu, jaakapüna tü washiruu ayujunaka ma´in jüle´erujee mmakat.

Wayakana wayuukana nnojoishi joolujunain, kakaiyaina ma´in wayaa ja´u tü mmakat jüma ayatayülian wachecheraain jüchiirua wakua´ipa otta müsia jüchirua woummain, yaaje jüpa tü mmakat wayalerüin wanüiki jüma kottiraain waya nama wa´lewainyuu wanaawaka ain wama jünain ainmajaa jukua´ipa tü mmakat, jia wane tü kanüliakat “A´inmajia Sukua´ipa Palaa Malüjaayesatka” münakat, eejeree nasoutuin jüchirua tü mmapakat jupushua jee müsia napüin nain jünain wa´inmajiraainjanain wapushua tü mma kachoinka waya.

Sünüiki laülaakat Mari Juseepa Epieyuu Mma Kasuushimana

SUTTIA
NAMÜIN NA EI´KÜLIIKANA

Antüshii jia sünainmüin tü karaloúta eki´rajüska süchikua sukua´ipa sa´inmajia palaa malüjayesatka. Talatüshi waya sa´ujee kottirain pia wamaa shi´iree wei´kün na tepichikana sünain a´inmajaa jee kaalin napüla tü palaakat.

Tü karalo´utaka napülajana na eki´rajaashikana suluu 7° sünainmuüin 9°.

Tü kei´reeka wa´in: Tü palajatka ke´irein wa´in shia eki´rajaa süchiki sukua´ipa sa´inmajia tü palaakat. Wanoujuin süma anoutaaje´erüin sukua´ipa tü eki´rajaaka sükajee kajuyain tü pütchiirua natüjaka na tepichikana. Wanoujuin süma kakatawa´iyaa müin nakua´ipa na wayuukana süma naatain nanüiki. Müsüjee wantirüin tü pütchika namüin sukua´ipaluu napüshi. Napushua na aashajeerakana tü pütchi yaakalü yaa, kottushi wama sünain suku´aipa sa´inmajia tü palaakat otta supushua tü eekalü sulu´u jee sü´ütpünaa. Müsüjee anain aashajawaa watuale namaa na antakana sünain.

Jamüinjatüi sukua´ipa tü karalo´utaka. Tü yaakalü shi´irüin aku´majuushi ma´aka sa´in karalo´uta süpüla na´yateerüin na ei´küliikana tepichi sulu´u eki´rajiapülee. Puku´umaja sukua´ipa pü´yatain eepünale anain sa´in müin, paapa wane karalo´uta sümaajat pütchika tü nakaalua na tepichikana.

Sulu´u wanewai süpana tü karalo´utaka eesü pütchi sulu´u inglés jee müsia alijunaiki. Eesü süpüla piki´rajüin sulu´u wane sa´akajee, jee sulu´u piamalee müleka pücheküi shia.

Puttira weinshi tü eki´rajaaka süma anain püsakia. Puchunta wane kasa eeka sünainpünain tü aashajaanaka achiki. Pünouta palajanamaín tü choujainjatka müin, eeinjatü sünain tü ashajüleeka tü pütchi jekennuka, tü ajütüleeka pütchi sulu´upuna kachuera, sünülia tü aashajünüinjatka ottakaralota sünüliamaajat tü pütchi aashajünakat yaaya, müleka nnojolui süpüla pi´yatüin shia sulu´u video.

“Na ai´kana apüla jee kepiakana sü´ütpa tü palaakat, kapüleesü ma´in süpüla nnojoluin shia nekiiru´in weinshi.” Nünüiki: Hermann Broch

Anayawatsüjaa sa´u püshakatirüin tü karalou´ta sümajaatka sukua´ipa sa´inmajia palaa. Pükaalija waya motsomuin sünain püküjüin shi´ipajee tü asakinnaka. Aneerü wamüin püküjüi wane pütchi süchikejee paashajeerüin tü karalo´utakat. Sajattiamüin tü asakiraaka eesü wane pütchipüle eere ein süpüla püjütüin pünüiki. ¡Anayatsüja! https://www.surveymonkey.com/r/MCWBencuestalibrodelectura

Tü Junnouliakat
Sukua´ipamaajatü mmapaakat waneeshia

Pütchimaajat: Tü junnakalüirua - Süpülee
Tü kei´reka wa´in: Atüjaa aashaje´era karalo´uta
Jeketü pütchimaajatü: Junna, Mmapaakat, Süpülee shiroku wüin, Wuchii wüinrukujatü, Atunkulee.

Tü atüjünüinjatka apüleerua
Tü wunu´ulia Junna münakat kou´rulasü shiroku otta müsia soopuna tü wüinkalü. Tü Junnakat shipiapüleesü kajuya wüchi´irua wüinrukujatka, atunkushii otta e´emeraashi naya sa´ü tü sütünakülüirua jüchiki achajawa neküin sa´akapüna wüinkat. Müsia jia nashukupuleesü, eere süchalejüin nachounyuu na wüchikana. Müleka nnojolui Junna nnojoishi jalapünainjanain na wüchii sü´ütpünaajanakana wüin.

Asakiraa
¿Jetsü mmashii süpüle´ewaika tü junnakalüirua?
¿Jetsü palajatka napüleein na wüchii wüinrukujanaka?
¿Jalashi jemelin jee müsia nepijaain na wüchii wüinrukujanaka?
¿kasa sa´in müin tü neküinka?

A´yatawaa
Süchikejee saashajain süchiki tü asakinnakat yaa, püshata süyaakua tü süpüleekat –Junnoulia- wüchii wüinrukujat. Pi´yatapa jamüin nakua´ipa na wüchiikana sünainjee tü junnakat. Süpüshi – Puku´maja kajuya nayaakua, shiasa süchikejee pükacherapa sulu´u eki´rajiapüleekat.
Müleka kepiai pia sü´ütpaa junnoulia, waraita pia motsomüin seje´ya, püshaja sulu´u karalo´uta süchiki tü pi´irakat.

Nainua chotchoikana eemeraashi süchikejee nachajaain neküin sa´akapünaa pootchi süchekanainka palaa wana süma süshakatüin tü palaakat. Chajatü sulu´u mma: Punta Ratón, Choluteca, Honduras.
Kayujalakana ayaakua: 

Sukua´ipamaajatü mmapaakat piama

Pütchimaajat: Tü junnakalüirua - Tü ayujuushikat süle´erujee mmakat - CO2 
Tü kei´reka wa´in: Atüjaa aashaje´era karalo´uta
Jeketü pütchimaajatü: Dióxido de Carbono münakat, Shi´rataaye sukua´ipa tü mmakat otta tü wüin palaajatka, Na kainjalashiikana, Tü ayujuushikat süle´erujee mmakat, Jekennu sütsinmaajatü luusa.

Tü atüjünüinjatka apüleerua
Müsia shia saapain tü yarütsü sa´akapünajatka joutai süpüla suku´umajüin yaleje joutai wülesü. Ei´ratüsü sukua´ipa tü mmakat otta tü wüin palaajutka ma´ulu yaa, a´ayulaasü shi´ipaya tü mmapaka supushua. Shia wane katumasitka tü CO2 münakat, aku´malaasü sünainje ka sa´ajünüin tü süle´erujatka mma, ma´aka sa´in mushaisha otta ku´rusin. Chou´jasü wamüin wachajain wane kakata sukua´ipa süpüla wou´lain ju´ulia shian waapain weinshi tü ayujuushikat süle´erujee mma otta shirokujee palaakat. Atakejee wou´latai shia watta ayateeria ne yarütüin tü joutai wasanaalaka. Tü junnakalüirua ma´akaya sa´in waneirua sümüin wunu´ulia naapain tü chou´jakalü süpüla wülein tü joutai wasanalaaka. Tü Junnakat anasü ma´in süpüla tü, müsüje chou´jashatain wa´inmajüin shiairua.

Asakiraa
¿Jamüsü sa´in müin wana süma saashüjaain wüin palaalujutka?
¿Jamüsü tü junnouliaka wana süma süko´müinjain tü CO2 münakat?
¿Jamüsü süpüla waka´linjüin sünain a´inmajaa tü junnouliakat?

A´yatawaa
Püchaja sulu´upunaa kachueera tü internet münakat süchikümaajatü junnoulia eeka suluuin mma pü´ütpünaa maaka sa´in ja´rai jee po´oloo juya achiirua, püyawatira süma ma´ulu yaa. Paashajaa süchiki tü nnojotka wanaawain nama na maajanaka sünain eki´rajawaa. Püshaja wane karalo´uta süchiki tü pi´irakat püjütüinjateerü namüin na shiki´puuyekana laülapia.

Tüirua junnouliaka sü´ütpaa Cartagena, Colombia, nnojotsu nee napülajanain na olojuliikana jima, müsia namüin na wüchii kapüleekana sa´akapüna wüin. Aka´ya shia, tü junnouliaka su´ulejüin tü yarütsü sa´akapünajatka joutai sutuma sümüsala kemion.
Nüma´najatü: Robby Thigpen

Sukua´ipa aashajawa süchiki mma 3

Süchiki: Tü Junnakat – Sukua´ipa mmakat
Tü kapülajatka: Aashaje´eraa Pütchikat
Pütchi´rua jekennu: Wüchii meipüsesat, Shirokujat wüin, Sajattia wane kasa

Tü atüjünüinjatka apüleerua:
Sukua´ipa suuralairua tü Junnakat wane´eya ma´in sümüin. Tü Junnakat anasü süpüla napüleein na jime joucheinkana. Yalashi kekülein otta epijain na wüchi shirokujanakana wüin otta jime kajutsuairua ma´ulu ya ma´aka sa´in Kaloushou o pargo (Lutjanus griseus). Tü jime oi´kanawaika ma´ulu alatäpaünaasüirua supushua sa´akapüna Junna otta waneirua wunu´ulia wüinrukujat. Müleka nnojolui tü wunu´uliakat sa´aka wüin palaalujutka nnojotsuje aku´mailain tü süpüleekat jime sulu´upunaa supushua tü mma Caribe münakat.

Asakiraa
Ashajawaa süchiki “Suuralairua wunu´ulia wüinrukujat”
¿jamüsü sa´in müin nantaka na she´ekana wüin sünainmüin suurala junna?
Püküjapa jamüsü saja´alajawetka süpülee otta oi´kaalee jime sulu´u supushua mmapaa Caribe münakat.

A´yatawaa
Püsakira sulu´u puumain sünain sukua´ipa sui´kaalee Kaloushou otta waneirua sümüin jimeirua sa´akajejatü palaa. Jülüja pa´in tü: Müleka jalouin shia, süliapala, sukua´ipa sui´kaalee wattamaüin, müleka süntirüüshii wattejee, müleka keejiai shia.

Nainua Kalawanakana ashuunujushii sa´akapünaa suurala tü junna ishotatka sünain acahajawaa neküin. Na kaloushou joucheinkana eküshi wüchi sa´akapünajat suurala junna maka sa´in Jorolo. Eeshi süpüla kajaalapüin ma´in naya sünain katünaa suulia shikajüi naya tü jime müleu´yuka.
Chajatü Belice. Sou´yakua nutuma @Antonio Busiello

Sukua´ipa aashajawa süchiki mma 4

Süchiki: Tü junnakat – Sujuchajaaye mma 
Tü kapülajatka: Aashaje´eraa Pütchikat
Pütchi´rua jekennu: Sujuchajaaye mma, Joutai sütsinmmajatü palaa.

Tü atüjünüinjatka apüleerua
Watta saali eekat apüla tü junnakat, ma´ka sa´in: A´inmajaa sukua´ipa mma sa´akajatka palaa suulia saja´lajüi sutuma sütsin joutai. Tü suuralaka junna müsuyaka sa´in tü waneitua s¨tüikaliirua wunu´ulia, shia achecheraka tü mmakat süpüla nnojoluin sujuchajaalain ne. Sünainjee sütsinka joutai saaka palaa aku´majaasü tü “Ciclónica” münakat, shia wane sushutuin palaa sau´muin tü mmakat. Tü junnakat sükatsinjün mma süka suuralakalüirua, süchecherüin suulia saja´lajüi sutuma sütsin joutai.

Asakiraa
¿Jamüsü sa´in müin tü junnakalüirua müleka sujuchajai tü mma solujatka palaa?
¿Eeshiicheje süpüla wainrüin wane kasa süpüla nnojoluin saja´lajüin shijituuin tü mmakat? ¿Jamüinjatü sukua´ipa?
¿Eirü pi´irüin wane wawai sotpaa palaa? ¿Puküjapa sukua´ipa?

A´yatawaa
Puku´maja wane karalou´ta süyaakuamaajatü junna sotpunaajatka palaa sulu´ujee supushua mmakat. Nnojo motuin pa´in sulujatka puumain. Pi´iyatapa sukua´ipa “süpülapüna jee müsia süchikumuin wawaika.” Püyaawata süma naatajatü ayaakua eekalü suyuluushin maaka sa´in po´oloo juya achiirua.

Barbara Barrera Vilarmau otta Johnny Hurtado Aguilar naya anajüliikana sulu´u tü Sa´inmajüleeka wüchii Refugio de Vida Silvestre Laguna Urpiano münakat cha´aya sotpa sü´palainse tü mma kanüliakat Costa Rica. Aja´lajüsi ejituuin tü mma solujatka palaa, nnojoishii eepünalee süitainjatüin sushuko tü sawaintkalüirua, suluu wane mma ainmajushi sa´inru. Wane süka´iyain sïpüla eitawaa sushuko, na a´inmajüliikana sukua´ipa mmapakat waraitüshii sa´wai suulia su´uluwajüinüi sushukokat sa´wainrü. Nei´ratüin süpülee tü sushukokat sa´wainrü, nanaja au´lu weinshi süchalejaleepa suchonyuu. Wana süma shijituuin mma solujatka palaa sutuma sajaalajüin tü junnakat otta sutuma sütsin palaakat, eesü süpüla sajattüin tü sawainrükalüirua otta súmale mmapakat supushua.

Barbara nüma Johnny anajüshii mma sotpaajatü palaa eere sajattüirüin junna. Ayaakua nutuma: Robby Thigpen

A´yatawaa anüipaa Sukua´ipa aashajawa süchiki mma
 
(Süpüla elirajiapülee eka süütpain palaa) 

Aku´majaa süpünajüle Junna ishototka 
Tü cheijaaka
Sü´ü Junna. Eesü süpüla waüyein müleka sükotchujunui weinshi nünainjee chi Junna ashiikai. Nakaaluawai na tepichikana esü süpüla nakotchajüin maaka sa´in apünüin sünainmüin ja´rai.
Maraaja süte´ya asüüshi tü piamakat liitüro sulu´u (Apünüin sünainmüin ja´rai nakaalua tepichikana)
Süse kooko.
Pootchi saakajeejat junna.
Iita süpülajat
Pa´lousa
Wüin

Sukua´ipainjatka: 
Sulu´u tü eki´rajiapüleeka püneekaja mma eka jemioushin. Süka tü pa´lousaka pu´yonojopa tü süte´yaka asüüshi shietapünaa. Sulu´u wane iita palirajapa tü pootchika süma süseka kooko. Pirajapa shietapünaawai shia. Püitaa tü shi´ipa ishokat sünainjee junna sulu´u sütayaaka. Püinaaja sünain sütakalü süka´iya apünajaaka otta nanülia tepichi eki´rajaashiikana. Joolu püitaa wunu´uliachein apünajüüshikat eere tü mma anekajuushikat paala. Pu´yoto wüin na´u so´u ka´i ma´aka sünainleemüin sülatapa ja´rai kashii kettapa naya süpüya alate´ena. Süma tü ei´kütka tepichi, saashajaa nama na jikipu´uka laülaapia süpüla nachajaajirain jüma tü mma einjatüi süpünajünüin Junnakat. Suluu süka´iya piinajapa tü su´uliacheinka junna sa´aka ma´aka sa´in 35 cm naka´ayatüin.
 
(Süpüla elirajiapülee eka wattain suulia palaa)

Aku´majaa süpünajüle wunu´ulia suumainpaajatü
Tü cheijaaka
PWunu´uliachein jaleusu suluu puumain (Nakaaluawai tepichikana maaka sa´in apünüin sünainmüin ja´rai wunu´uchein)
Maraaja süte´ya asüüshi tü piamakat liitüro sulu´u (Apünüin sünainmüin ja´rai nakaalua tepichikana)
Mma sa´akajeejatü süpülee süpünajie wunuu kasiisü
Pootchi aku´majuushi sukua´ipa süpüla apünajülee
Pa´lousa
Wüin 

Sukua´ipainjatka:
Püneekaja wane mma sulu´u eki´rajiapüleeka eere süntüin ka´i sünainmüin. Pu´yonojo tü süte´yaka asüüshi shietapünaa. Pipirajapa shiairua süka tü pootchi aku´majuushika. Pi´inajapa wanewai wunu´uliacheinka sulu´uwai. Pi´itaa wanewai nanülia na wunu´uliakana jee müsia nanülia na tepichikana. Pu´yoto wüin na´u so´u ka´i. Nantapa maaka sünainmüin 45-50 cm naka´püin kettashi süpüla napünajünüin sa´u mma einjanale müle´uyuin naya. . Süma tü ei´kütka tepichi, saashajaa nama na jikipu´ukana laülaapia süpüla nachajaajirain jüma tü mma einjatüi süpünajünüin Junnakat.